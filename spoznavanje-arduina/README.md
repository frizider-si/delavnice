Delavnica združuje začetni tečaj programiranja in spoznavanje Arduina. Končni rezultat je semafor, ki
kaže glasnost hrupa v šolski jedilnici.

-  Programiranje je omejeno na spremenljivke, `if/else` in `while`. Terminologija je poenostavljena; namesto o
klicih funkcij, na primer, govorimo o ukazih.

-  Od Arduinovih funkcij spoznamo `pinMode`, `digitalRead`, `digitalWrite`, `analogRead`, `delay` in
`millis` ter `Serial.begin` in `Serial.print`.

- Na Arduina priključimo diode, tipko in mikrofon. Lekcija s temperaturnim senzorjem je bila planirana, a neizvedena.
Za diode uporabljamo ploščico s sedmimi diodami, ki je bila izdelana v Frižiderju.

Material je bil prvič uporabljen za izbirni predmet v tretjem triletju OŠ Alojzija Šuštarja. Obseg
zadošča za približno deset srečanj po dve šolski uri - ob predpostavki, da otroci delajo sami, brez
teh besedil v roki. Damo jim le naloge, na začetku ure pa v desetih minutah predstavimo, kaj bodo
morali narediti in kakšne nove funkcije ali trike bodo morali uporabiti.

Material je namenjen bodisi voditelju aktivnosti (npr. učitelju), lahko pa ga damo tudi zagretemu učencu,
ki bi ga predeloval samostojno. Nima pa ga smisla dajati učencem pri predmetu ali krožku, ker bodo potem
samo prepisovali in ne bodo razumeli ničesar.

Material je sestavljen iz lekcij. Opis vsake ima tri dele: prvi vsebuje predstavitev in naloge. Drugi
del vsebuje namige za reševanje nalog. Tretji del so rešitve.

- [Prvi koraki](./01-prvi-koraki.md): Priključevanje LED, `pinMode`, `digitalWrite`, `delay`
- [Ponavljanje](./02-ponavljanje.md): Spremenljivke, zanka `while`
- [Tipke](./03-tipke.md): Pogojni stavki, `digitalRead`, pull-up
- [Mikrofon](./04-mikrofon.md): `Serial.print`, `analogRead`, iskanje minimuma in maksimuma
- [Merjenje časa](./05-merjenje-casa.md): nadomeščanje `delay` z `millis`, globalne spremenljivke
- [Semafor hrupa](./06-semafor-hrupa.md): bolj zapleten program z merjenjem časa z `millis`

Material prosto uporabljajte skladno z licenco Creative Commons (CC BY-NC-SA): material lahko prosto širite, spreminjate in delite pod enakimi pogoji.
